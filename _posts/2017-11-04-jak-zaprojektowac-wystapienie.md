---
layout: post
title: "Jak zaprojektować wystąpienie?"
date: 2017-11-04
---

## 1. Zakres artykułu

Kiedy opłaca Ci się to przeczytać?

* Chcesz zrobić wystąpienie publiczne. Lub przygotować szkolenie. Lub napisać artykuł.
* Chcesz zrobić to dobrze, ale nie wiesz, co to znaczy "dobrze". Nie wiesz, jak zareagują odbiorcy. Nie wiesz, jak zacząć.
* Nie uważasz się za dobrego mówcę, ale chcesz wypaść na środku przynajmniej nieźle. Chcesz ograniczyć stres i ryzyko, że nie wyjdzie.
* Chcesz zobaczyć jak działa "propozycja wartości" w akcji ;-).

Rozpatruję tematy takie jak: 

* Projektowanie szkolenia (wystąpienia) pod kątem wartości dla odbiorcy
* Weryfikacja szkolenia (wystąpienia) pod kątem założeń - czy osiągnie to, co zaplanowano?
* Konstruowanie prezentacji pod istniejący cel przy użyciu szablonu

## 2. Dlaczego proponuję takie podejście?

W ciągu ostatnich pięciu lat przeprowadziłem ponad 2500 godzin szkoleń i prezentacji w roli trenera (nie licząc czasu na przygotowanie). Podczas pracy nad prezentacjami i szkoleniami mój cel jest prosty: 

Jeżeli coś przygotowuję, to...

* ...chcę, by to co robię komuś pomogło - w innym wypadku marnuję czas odbiorców i ich nie zainteresuję.
* ...chcę, by odbiorcy jak najszybciej widzieli korzyści dla siebie - jeśli odbiorcy widzą własne postępy, bardziej im się szkolenie podoba i są bardziej zmotywowani do dalszej pracy.
* ...chcę, by szkolenie działało w kontekście codziennych działań odbiorców - jeśli odbiorcy widzą jak mogą natychmiast wykorzystać prezentowane techniki to są w stanie je ćwiczyć. Szkolenie się faktycznie przydało i coś zmieniło.
* ...chcę włożyć jak najmniej energii i wywołać jak największy efekt - w innym wypadku marnuję czas, energię i zasoby.
* ...chcę móc weryfikować skuteczność i przydatność szkolenia - w innym wypadku nie mogę usprawniać swoich szkoleń.

Technika, którą dzisiaj opisuję jest tą, którą sam wykorzystuję do projektowania własnych szkoleń. Jest zaprojektowana pod kątem tych pięciu punktów powyżej.

## 3. Technika, w odpowiedniej kolejności:

### 3.1. Projektowanie szkicu

Najpierw musicie odpowiedzieć na szereg pytań. Najlepiej zapiszcie odpowiedzi gdzieś na kartce papieru; idealnie, chcecie 2-5 zdań na każde z pytań poniżej:

1. O czym chcę powiedzieć? Co chcę im pokazać? Czego chcę ich nauczyć? Co chcę im dać?
2. Kto jest moim odbiorcą? 
    1. Kim są ci ludzie? Czym się zajmują? Jakie role pełnią? 
    2. Czy da się ich podzielić na silnie zróżnicowane podzbiory/ segmenty? Jeśli tak, rozpatrujcie te segmenty osobno. 
    3. Czy ludzie, o których myślicie będą większością populacji na sali?
    4. Co ci ludzie **robią**? Jakie działania wykonują? Jakie czynności?
3. W ramach tego co moi odbiorcy robią: 
    1. Co ich **boli**? Co ich denerwuje? Czego się boją? Czego nie chcą robić, a muszą? Jak bardzo dotkliwy jest to ból?
    2. Gdzie zyskują korzyści (jakaś forma kapitału lub czas)? Co przyniosłoby im najwięcej korzyści?
4. W jaki sposób to, co chcę powiedzieć (nauczyć, dać) sprawia, że:
    1. To, co ich boli staje się mniej dotkliwe. Boli mniej. Mają mniej powodów do strachu. Są mniej zdenerwowani. Nie muszą robić rzeczy, których nie chcą.
    2. Uzyskują większe korzyści. Mają więcej czasu (tracą go mniej?). Mają więcej pieniędzy (tracą ich mniej?). Lepiej wyglądają w oczach innych.
5. Po czym odbiorcy poznają, że warto było przyjść? 
    1. Po czym poznają, że to, co powiem uśmierza ich ból? To musi być coś namacalnego i obserwowalnego. 
    2. Po czym poznają, że dostarczyłem im korzyści? 
    3. Jak mogą wykorzystać nowo nabytą wiedzę w codziennych działaniach?

### 3.2. Weryfikacja szkicu pod kątem spójności

W ramach pracy nad szkicem (punkt 2.1 "Projektowanie szkicu") najprawdopodobniej zorientujecie się, że niektóre rzeczy do siebie nie pasują. Częste przypadki, z którymi się spotkałem:

* Nie mam pojęcia, po co ta konkretna grupa odbiorców miałaby wykorzystywać to, co chcę im pokazać w codziennym życiu (lub w pracy).
* Chcę opowiedzieć o czymś, co mi się podoba - ale to zupełnie nie uśmierza bólu moich odbiorców.
* Mam problemy z "obserwowalnością". To im się przyda, ale nie będą mogli tego udowodnić.

Wtedy czeka Was przebudowanie Waszej koncepcji. Możecie przebudowywać wszystkie punkty, jak długo ostateczny wynik będzie spójny sam ze sobą od 3.1.1 do 3.1.5.

Punkt 3.1 "projektowanie szkicu" jest zakończony sukcesem wtedy i tylko wtedy, gdy:

* Każde z tych pięciu pytań ma odpowiedzi. Odpowiedzi są spójne i logiczne.
* Istnieją obserwowalne korzyści dla odbiorców i są to korzyści, które odbiorcy potrafią wykorzystać.
* Potraficie powiedzieć, jak odbiorcy będą potrafili przełożyć Wasze wystąpienie na obniżenie bólu, podniesienie kapitału lub oszczędność czasu w codziennym działaniu.

Póki nie macie spełnionych powyższych punktów, wracacie do 3.1.

![_Rysunek: 3.1 wskazuje na 3.2. 3.2 wskazuje na 3.1, w pętli. W tle uśmiechnięta głowa brodacza._](/img/171104/happy_21_22.png)

### 3.3. Szablon wystąpienia

Ta część dotyczy już raczej prezentacji i wystąpień publicznych, acz może służyć jako źródło inspiracji innym wykorzystaniom. 

Nie jest to jedyna możliwa struktura wystąpienia publicznego, ale w rękach mniej doświadczonego prelegenta silnie rekomenduję użycie struktury takiej jak ta poniżej. Ta struktura wzmacnia następujące efekty:

* Odbiorcy (ci z punktu 3.1) od samego początku wiedzą, czemu Was słuchać i są zainteresowani
* Idąc strukturą "problem -> rozwiązanie" odbiorcy nie gubią kontekstu tego, o czym mówicie
* Odbiorcy widzą, jak mogą wykorzystać to w codziennym życiu - opłaca im się Was słuchać

Sam szablon wygląda w następujący sposób:

1. Przedstawienie się
2. Zaprezentowanie korzyści
    1. Uświadomienie 2-3 punktów bólu (lub 2-3 korzyści)
    2. Pokazanie, że ból da się uśmierzyć (lub zmaterializowanie tych korzyści)
3. Agenda wystąpienia. "Spis treści".
4. Problem -> Rozwiązanie #1
    1. Pokazanie problemu łącznie z zaznaczeniem bólu. W ramach przykładu.
    2. Skąd bierze się ból? Czemu jest to problem?
    3. Jak można ten ból rozwiązać Waszym narzędziem?
    4. Kontynuacja przykładu i uśmierzenie bólu narzędziem.
    5. Pokazanie odbiorcom jak mogą zrobić to w codziennej pracy.
5. Problem -> Rozwiązanie #2
    1. Tak samo jak w #1.
    2. Najlepiej, kontynuując przykład #1: "pojawił się nowy problem"
6. Problem -> Rozwiązanie #N (kontynuujcie zgodnie z czasem)
7. Podsumowanie
    1. Przypomnienie bólu z początku prezentacji
    2. Udowodnienie / pokazanie, że ból został zaleczony
    3. Przypomnienie, jak odbiorcy mogą tego użyć w codziennej pracy
8. Podziękowanie
    1. Ewentualnie, źródła i materiały dodatkowe

Teraz wykorzystajcie powyższy szablon i uzupełnijcie go o koncepty, które wypracowaliście w punkcie (3.1).

### 3.4. Wypełnienie szablonu i estymacja czasu

Pytanie: ile struktur "Problem->Rozwiązanie" wprowadzić do tego powyższego szablonu? Ile bólu uśmierzyć?

Odpowiedź kryje się w estymacji czasu prezentacji. Wyobraźmy sobie, że prowadzimy 45-minutową prezentację:

1. Przedstawienie się + prezentacja korzyści + agenda: 5 minut.
2. Podsumowanie i podziękowania: 5 minut.
3. Rezerwa czasowa (spóźnienia, coś nie działa...): 5-10 minut.

Zostaje nam 25-30 minut. Spójrzmy teraz na Problem->Rozwiązanie:

1. Przykład pokazujący ból: 2-5 minut.
2. Wyjaśnienie bólu i rozwiązanie go narzędziem: 5-8 minut
3. Wyjaśnienie, jak odbiorcy mogą wykorzystać to w praktyce: 2-3 minuty.

Czyli pojedyncza struktura Problem->Rozwiązanie zajmuje około 10-15 minut. Wybieramy 2-3 najważniejsze:

* Jeżeli pójdzie szybciej i lepiej, omówimy trzy.
* Jeżeli mamy mniej czasu/ idzie nam wolniej/ opóźnił się poprzedni prelegent, omówimy dwie.

### 3.5. Budowa slajdów / ćwiczeń i ich weryfikacja

Ostatnim krokiem jest zbudowanie ćwiczeń lub prezentacji.

Po zrobieniu powyższego - spójrzcie na prezentację krytycznym okiem pod kątem szablonu. Czy to jest to, czego oczekują Wasi odbiorcy z punktu 3.1? Czy jest tam coś, co można usunąć? Coś, co nie przynosi odbiorcy korzyści?

Pamiętajcie, że każdy slajd/ ćwiczenie/ temat, który znajduje się poza zakresem (3.1) lub (3.3) musi zostać usunięty. Wiem, że dany temat może być fajny. Wiem, że dany temat może być atrakcyjny. Nie ma to znaczenia. Podczas prezentacji/ szkolenia prelegent jest jedynie narzędziem, którego celem jest maksymalizacja korzyści odbiorcy. Coś fajnego dla prelegenta niekoniecznie przydaje się odbiorcy.

Podczas prezentacji najważniejszy jest odbiorca, nie prelegent.

![_Rysunek: Prelegent stoi przy tablicy. Jest opisany "on ma sprawić, by ICH korzyści się urzeczywistniły". Po drugiej stronie stoją dwie osoby. Są opisani "ich cele są ważne, ich korzyści są ważne. Oni są ważni."_](/img/171104/what_important.png)

## 4. Przykład

Dostałem prośbę poprowadzenia prezentacji dla średnio- i mniej doświadczonych programistów (junior, medium). Osoby, które mnie o to poprosiły powiedziały, że chciałyby zainspirować programistów oraz usprawnić prędkość dostarczania przez nich rozwiązań technicznych. Prezentacja ma trwać 60 minut.

Przejdźmy więc przez grupę pytań (tu jest już wersja ostateczna):

### Szkic:

#### 1. O czym chcę powiedzieć?

Chcę powiedzieć o tym, że jeśli nie wiem co robię, nie jestem w stanie tego zrobić dobrze. Chcę im opowiedzieć o upraszczaniu problemu, dzieleniu go na kawałki i jak programować minimalnym kosztem energii by uzyskać maksymalny zwrot z czasu. Pokazać, że "nieźle" bywa lepsze niż "perfekcyjne" w niektórych kontekstach.

#### 2. Kto jest moim odbiorcą? 

Młodzi, niedoświadczeni (i średnio doświadczeni) programiści dowolnej technologii.

Na wysokim poziomie abstrakcji: część z nich ma jeszcze problemy z pisaniem kodu, część już opuściła ten etap i mierzą się z problemami takimi jak "jak zaprojektować komunikację w tym programie", "jak to napisać, by inni zrozumieli" i "jak rozwiązać ten problem techniczny, którego nie opisali na Stack Overflow".

Mam dwa różne segmenty, ale częścią wspólną między nimi jest "jak zacząć COŚ robić, jeśli mam tylko migający kursor i problem w głowie". Różnica w tym, że dla mniej doświadczonego programisty "COŚ" oznacza mały kawałek kodu a dla bardziej doświadczonego to będzie spory program. 

Uznałem, że w kontekście tej prezentacji mogę potraktować ich jako ten sam segment.

Najczęściej programiści przekształcają problemy biznesowe (czy to w formie dobrze zdefiniowanych zadań czy w formie abstrakcyjnych pragnień) w kod, krystalizując procesy biznesowe. Im mniej programista rozumie problem, tym mniejsza szansa, że uda się mu dostarczyć coś sensownego.

#### 3. W ramach tego co moi odbiorcy robią: 

Główne obszary bólu, które chcę rozwiązać to:

* Marnowanie czasu na pisanie kodu, który zaraz trzeba skasować. Siedzę po nocach, daję z siebie wszystko - a szef mówi, że nie zrobiłem tego, co jest potrzebne i to trzeba skasować...
* Poczucie bycia kiepskim programistą: piszę za wolno, znowu napisałem nie to co powinienem, w ogóle nie wiem jak zacząć
* Frustracja wynikająca z zagubienia w kodzie. Zwłaszcza własnym. Odszedłem od programu na pół roku, wracam i nic nie rozumiem. Muszę być naprawdę kiepski, skoro nie rozumiem własnego kodu.
* Strach, że jestem tak kiepski, że mnie zwolnią.

#### 4. W jaki sposób to, co chcę powiedzieć (nauczyć, dać) pomaga:

Modelowanie i upraszczanie dają poniższe:

* Nie da się uprościć czegoś, czego się nie rozumie. Innymi słowy, zrozumienie sprawia, że będzie się pisało mniej rzeczy bezużytecznych. Nie ma presji na szybkie rozpoczęcie zadania i pisania "czegokolwiek" - piszemy to, co rozumiemy i co dostarcza wartość.
* Sporo problemów da się zidentyfikować na poziomie analizy koncepcji. To sprawia, że programista nie wpakuje się w ślepy zaułek architektoniczny pisząc kod bez zobaczenia szerszej perspektywy.
* Jeśli wiem, co chcę osiągnąć to wiem, kiedy to osiągnąłem. Dzięki temu oddam pracę szybciej i nie wpadnę w pułapkę zbędnej perfekcji.
* Z uwagi na to, że modeluje się konkretny problem technikami "od góry do dołu" - zawsze wiem, jak zacząć.
* _Potencjalny problem do pokonania: modelowanie wymaga myślenia i rysowania na kartce papieru. To zajmuje czas._

#### 5. Po czym odbiorcy poznają, że warto było przyjść? Czas, ból, kapitał.

Korzyści:

* Wykorzystanie technik FAKTYCZNIE sprawi, że nie będą pisać zbędnego kodu. Mniej pisania -> mniej czasu na pisanie. Oszczędność czasu.
* Wykrycie problemów na poziomie koncepcji sprawi, że można napisać kod, który strukturalnie rozwiązuje dane problemy -> mniej czasu na przebudowę programu która by się wydarzyła jakby problemy zostały "odkryte w trakcie pisania".
* Jeśli wiem, kiedy skończyć pracę i czego się ode mnie oczekuje to mogę napisać TYLKO to. -> szybciej oddam rozwiązanie klientowi.
* Zawsze wiem jak zacząć -> mniej patrzenia w migający kursor z rosnącą bezradnością. Mniejsza frustracja, mniej boli.
* _Konieczne udowodnienie, że rysowanie to oszczędność czasu wobec programowania "od zera"_

W jakim kontekście mogą to osiągnąć?

* Gdy dostają nieperfekcyjnie zdefiniowane zadanie z nietrywialnym dla siebie problemem (czyli "często, gdy dostają zadanie")
* Gdy próbują zintegrować się z istniejącym kodem, który jest trudny do zrozumienia
* Gdy próbują napisać coś "od zera" czego nie do końca jeszcze rozumieją

### Szablon:

rezerwa: 10 minut.
1-3: 5 minut.
8-9: 10 minut.

Pozostaje 40 minut.

1. Przedstawienie się
2. Zaprezentowanie korzyści
    1. Uświadomienie bólu:
        1. Jak zacząć?
        2. Jak pisać SZYBCIEJ?
    2. Pokazanie, że ból da się uśmierzyć:
        1. "A gdyby ktoś mi już napisał ten początek..."
        2. "A gdybym dokładnie wiedział co napisać..."
        3. "A gdybym mógł się skupić na problemie bo nie ma nieoczekiwanych błędów w kodzie..."
3. Agenda wystąpienia. "Spis treści".
4. Problem -> Rozwiązanie: Jak Zacząć.: 10 minut
    1. Pokazać problem, który jest pozornie bardzo trudny. "Jak to zacząć?"
    2. "Trudno to ogarnąć, bo musimy myśleć o kilkunastu rzeczach naraz, no i wszystko może pójść nie tak...".
    3. "A gdyby myśleć tylko o rzeczach najbardziej ogólnych?"
    4. Technika Happy Path i pokazanie jak by to działało. Udowodnić "szybciej" i "wiem jak zacząć".
    5. Pokazać, jak użyć tego w pracy codziennej. Kiedy tak. Kiedy nie.
5. Problem -> Rozwiązanie: Jak pisać szybciej: 10 minut
    1. "Przyspieszmy to. Wyobraźmy sobie, że im szybciej napiszemy, tym więcej zarobimy..."
    2. Talia kart i znaczenie rozumienia tego CO chcemy zaprogramować. Oszczędność czasu.
    3. Nawiązać do pracy codziennej w ich projektach, pokazać jak oni mogą tego użyć
6. Problem -> Rozwiązanie: Jak pisać szybciej: 10 minut
    2. Poszerzyć problem. Pokazać jak można się łatwo wpakować na minę. Pokazać, gdzie traci się czas.
    3. Modelowanie Oczami Dziecka i komunikacja na lotnisku.
    4. Nawiązać do pracy codziennej w ich projektach, pokazać jak oni mogą tego użyć
7. Problem -> Rozwiązanie: Jak pisać szybciej: 10 minut
    1. Problem bardzo trudny do zaprogramowania bez przemyślenia. Pokazać modelowanie aż do pseudokodu. Udowodnić, że to jest szybsze podczas pracy i ma mniej błędów.
    2. Nawiązać do pracy codziennej w ich projektach, pokazać jak oni mogą tego użyć
8. Podsumowanie
    1. "Jak zacząć? Jak robić szybciej? To tak naprawdę to samo pytanie..."
    2. "Pokazałem techniki X, Y, Z. Rozwiązują problem A, B w TAKIE sposoby"
    3. "Ja używam tego wtedy gdy X, unikam gdy Y." - X i Y wykorzystane w pracy codziennej.
9. Podziękowanie
    1. Ewentualnie, źródła i materiały dodatkowe

## 6. Dlaczego to działa?
### 6.1. Dlaczego zaczynamy projektowanie od "co JA chcę powiedzieć?"

Tak dużo pracujemy z odbiorcą i celami odbiorców, że chcemy wpierw zapisać sobie co my w ogóle mamy im do powiedzenia. Bez tego można łatwo wpaść w pułapkę "ja nic tej grupie nie mogę dać".

Tak, najprawdopodobniej będziemy musieli to zmienić w jakimś stopniu - ale jak tego nie zapiszemy, nie do końca wiemy od czego zacząć.

Innymi słowy, chodzi o zbudowanie podstawowego zbioru narzędzi, którymi będziemy mogli rozwiązywać cudze problemy. JA mam narzędzia, TY masz problem, JA TOBIE pokażę jak tymi narzędziami rozwiążesz tamten problem.

### 6.2. Dlaczego tyle o odbiorcach i ich działaniach?

Swego czasu poproszono mnie, bym przygotował prezentację o licencjach na pewne spotkanie poza firmą. Upewniono mnie, że chodzi o licencje FLOSS - takie, które przede wszystkim dotyczą programistów. Przygotowałem się więc i poszedłem na to spotkanie... a tam było dwóch programistów i kilkanaście osób nie powiązanych stricte z pisaniem kodu...

Poradziłem sobie, bo skupiłem się na licencjach na tzw. content (obrazki z internetu, filmiki, kiedy i jak wolno używać) - ale obiektywnie rzecz ujmując, nie było to moje najlepsze wystąpienie publiczne ;-).

Byście mogli uniknąć tego typu problemów wprowadziłem ten punkt. Im więcej się dowiecie o swoich odbiorcach przed rozpoczęciem pracy nad prezentacją tym mniej włożycie energii w rzeczy dla odbiorcy niepotrzebne. Tym mniej będziecie musieli prezentację przekształcać i dostosowywać na bieżąco, przed audytorium.

Czemu skupiłem się na _działaniach_ odbiorców? Inne problemy mają programiści, którzy pracują nad bardzo złożonymi algorytmami w dziale R&D a inne programiści biznesowi komunikujący się z klientem na co dzień. Dlatego "prezentacja dla programistów" to nie jest wystarczający zbiór informacji - nie wiedząc, co oni robią nie jestem w stanie określić jak ja mogę im pomóc.

Innymi słowy, jeśli nie wiem co _robią_ moi odbiorcy to moje wystąpienie najpewniej nie będzie skuteczne (nie rozwiążę ich problemu).

### 6.3. Dlaczego tylko "Ból, Czas lub Kapitał?"

Swego czasu skupiałem się na ogólnie rozumianych "korzyściach", ale zbyt łatwo było wykombinować coś, co "dobrze brzmi" by móc przepchnąć swój ulubiony temat. By to wyeliminować, ograniczyłem się do trzech najbardziej pierwotnych elementów:

* Co boli **Ciebie**, konkretnie **Ciebie**?
* Jaką formę kapitału **Ty** uzyskujesz?
* W jaki sposób **Ty** zaoszczędzisz czas?

Można powiedzieć, że korzyści są szersze niż tylko te trzy kategorie, ale tak naprawdę większość korzyści można do tych trzech sprowadzić:

Przykład: "Moi klienci będą mieli ładniejszy interfejs graficzny":

1. Moi klienci będą mieli ładniejszy interfejs graficzny
2. Moja aplikacja będzie sprzedawała się lepiej (robiłem badania rynku)
3. Będę zarabiał więcej pieniędzy -> kapitał finansowy

Oczywiście, jeśli nie było robionych badań rynku to przejście między (1) a (2) jest wątpliwe. Ale wymuszenie sprowadzenia wszystkiego do poziomu tych parametrów zwiększa prawdopodobieństwo zauważenia takich luk.

Jeśli "ból, czas, kapitał" są niewielkie i niezbyt palące, trudniej będzie przekonać odbiorców o tym, że warto słuchać. Trzeba się będzie mocniej skupić na przykładzie. Jeśli jednak są bardzo dotkliwe i spore, to można po prostu nakreślić problem i bardziej skupić się na rozwiązaniu.

A jeśli nie ma korzyści w tej dziedzinie, najpewniej ta prezentacja nie jest przeznaczona dla tej konkretnej grupy odbiorców. Najpewniej zadziała dla innej grupy, ale raczej nie dla tej.

### 6.4. Dlaczego zacząć od prezentowania korzyści?

Gdy rozpoczynamy jakiekolwiek wystąpienie mamy efekt "nowości". Wyszedł nowy prelegent na środek i coś mówi. To jest moment, gdy najwięcej osób Was słucha. 

Przez to, że mówicie im jakie korzyści mogą osiągnąć:

1. Wiedzą, że warto Was słuchać. Są aktywnie zainteresowani prezentacją.
2. Wiedzą, pod jakim kątem słuchać Waszej prezentacji. Wiedzą, na których słowach i konceptach się skupić.

Gdy zaczynacie prezentację, odbiorcy nie wiedzą o czym chcecie powiedzieć. Nie wiedzą, na czym się skupić i co z tego co mówicie jest ważne. Jeśli powiecie im co Wy chcecie by oni z tego mieli, budujecie im kontekst. 

Kontekst, lub filtr, umożliwia odbiorcom wydobycie ze wszystkich wysyłanych przez Was sygnałów tego, co im jest potrzebne. Bo dzięki kontekstowi wiedzą _czemu_ mówicie to, co mówicie.

Innymi słowy, Wasza prezentacja będzie odebrana lepiej.

### 6.5. Dlaczego "Problem->Rozwiązanie?"

"Problem" buduje kontekst i pozwala odbiorcy zobaczyć, że to jest też coś, co mogło odbiorcę spotkać. Najlepiej, jeśli problem to przypadek z którym odbiorca się spotkał wcześniej - wtedy będzie mógł wczuć się w sytuację. 

W tym momencie "Rozwiązanie" staje się faktycznym rozwiązaniem problemu posiadanego wcześniej przez odbiorcę. Problem staje się "nie zadanym pytaniem" odbiorcy a Rozwiązanie staje się odpowiedzią na to pytanie. 

Dzięki przejściu: "Problem" -> "Rozwiązanie" -> "Wyjaśnienie" -> "Dalsze Użycie W Faktycznej Pracy" nie tylko przechodzimy przez 3/4 cyklu Kolba ale i nasze Wyjaśnienie osadzone jest w kontekście Problemu i Rozwiązania. Odbiorca widzi co było uszkodzone, widzi jak to naprawiliśmy i teraz może zapoznać się z wyjaśnieniem bez kwestionowania "po co mi to".

### 6.6. Dlaczego musi być nawiązanie do problemów codziennych odbiorców?

Bardzo łatwo jest zbudować sobie iluzję tego, że wiemy kim są nasi odbiorcy i czym się zajmują. Zazwyczaj nie do końca to wiemy i jedynie mamy jakieś wyobrażenie na ten temat.

Skupienie się na _czynnościach_ sprawia, że dużo łatwiej jest nam wyobrazić sobie problemy z jakimi odbiorcy mają do czynienia na co dzień. 

Dużo łatwiej jest nam uzmysłowić sobie ich ból, frustrację i potencjalne korzyści. To też daje nam możliwość określenia po czym odbiorca może poznać, że coś robi lepiej.

Nawet, jeśli nie jesteśmy w stanie w 100% dowiedzieć się co robią nasi odbiorcy sam fakt, że próbujemy o tym pomyśleć pomaga nam w zaprojektowaniu prezentacji lepiej do nich dostosowanej.

## 7. Inspiracje

Ta technika jest oparta na koncepcie zwanym [propozycją wartości](https://productvision.pl/2014/value-proposition-canvas-unikalna-propozycja-wartosci-modelu-biznesowego/). Propozycja wartości jest narzędziem projektowania i kalibrowania produktu pod kątem konkretnego klienta. Jest czymś, co pozwala nam uniknąć problemu typu "zaprojektowałem coś i to zbudowałem... i nie było nikogo, kto tego w ogóle potrzebuje".

Drugim źródłem inspiracji jest [Pięć pytań Druckera](https://andrewsobel.com/peter-druckers-five-magic-questions/). To narzędzie pozwala na dopasowanie naszych wartości i pragnień wpłynięcia na świat (czyli: [Misji](https://mfiles.pl/pl/index.php/Misja_i_wizja)) do potrzeb i problemów posiadanych przez klienta. Dzięki temu produkt nad którym pracuje organizacja jest zgodny z jej wartościami. Co więcej, ten produkt ma jakieś powiązanie z tym, gdzie ta organizacja chce się znaleźć w przyszłości.

Nie można też zapomnieć o nieśmiertelnym [cyklu Kolba](https://simplypsychology.org/learning-kolb.html). To narzędzie pozwala projektować szkolenia i prezentacje w taki sposób, by jak najwięcej osób o różnych stylach uczenia się mogły wyciągnąć korzyści z owego szkolenia czy prezentacji.

## 8. Podsumowanie

Nikt nie rodzi się świetnym mówcą. Jednak jeśli mówicie o rzeczach, które interesują odbiorców, nie musicie być świetnymi mówcami. I tak będą Was słuchać, bo widzą wartość tego, co pokazujecie.

Dobry plan i dobre przemyślenie problemu bardzo często pozwoli Wam skompensować brak umiejętności publicznych wystąpień. Bardzo często lepiej dać odbiorcy wartość nie będąc najlepszym mówcą niż mówić świetnie, ale bez żadnych korzyści dla odbiorcy.

Prosty dowód: nie jestem dobrym pisarzem, jednak dotrwaliście do samego końca, bo najpewniej zobaczyliście korzyści skierowane bezpośrednio do Was. Brak umiejętności pięknego pisania skompensowałem tym, że skupiam się na Was i Waszych potrzebach.

Podejrzewam, że zauważyliście: ten artykuł jest napisany zgodnie z technikami zawartymi w szkicu. To nie tylko pomoc w prezentacjach i szkoleniach - to pomaga także przy artykułach, produktach (np. aplikacja dla klienta)... propozycja wartości jest świetnym narzędziem, które działa w wielu kontekstach.

Pozostaje mi już tylko życzyć Wam powodzenia podczas Waszych wystąpień publicznych ;-).
